Verba mea áuribus pércipe, Dómine;* intéllege gémitum meum.
Inténde voci clamóris mei,* rex meus et Deus meus.
Quóniam ad te orábo, Dómine,† mane exáudies vocem meam;* mane astábo tibi et exspectábo.
Quóniam non Deus volens iniquitátem tu es;† neque habitábit iuxta te malígnus,* neque permanébunt iniústi ante óculos tuos.
Odísti omnes, qui operántur iniquitátem,† perdes omnes, qui loquúntur mendácium;* virum sánguinum et dolósum abominábitur Dóminus.
Ego autem in multitúdine misericórdiæ tuæ† introíbo in domum tuam;* adorábo ad templum sanctum tuum in timóre tuo.
Dómine, deduc me in iustítia tua propter inimícos meos,* dírige in conspéctu meo viam tuam.
Quóniam non est in ore eórum véritas,* cor eórum fóvea;
Sepúlcrum patens est guttur eórum,* mólliunt linguas suas.
Et omnes, qui sperant in te, læténtur,* in ætérnum exsúltent.
Obumbrábis eis, et gloriabúntur in te,* qui díligunt nomen tuum;
Quóniam tu benedíces iusto, Dómine,* quasi scuto, bona voluntáte coronábis eum.
Glória Patri, et Fílio,* et Spirítui Sancto.
Sicut erat in princípio, et nunc et semper,* et in sæcula sæculórum. Amen.