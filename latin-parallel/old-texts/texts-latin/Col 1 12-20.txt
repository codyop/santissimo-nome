Grátias agámus Deo Patri,* qui idóneos nos fecit in partem sortis sanctórum in lúmine;
Qui erípuit nos de potestáte tenebrárum* et tránstulit in regnum Fílii dilectiónis suæ,
In quo habémus redemptiónem,* remissiónem peccatórum;
Qui est imágo Dei invisíbilis,* primogénitus omnis creatúræ,
Quia in ipso cóndita sunt univérsa† in cælis et in terra,* visibília et invisibília,
Sive throni sive dominatiónes* sive principátus sive potestátes.
Omnia per ipsum et in ipsum creáta sunt,† et ipse est ante ómnia,* et ómnia in ipso constant.
Et ipse est caput córporis ecclésiæ;† qui est princípium, primogénitus ex mórtuis,* ut sit in ómnibus ipse primátum tenens,
Quia in ipso complácuit omnem plenitúdinem habitáre* et per eum reconciliáre ómnia in ipsum,
Pacíficans per sánguinem crucis eius,* sive quæ in terris sive quæ in cælis sunt.
Glória Patri, et Fílio,* et Spirítui Sancto.
Sicut erat in princípio, et nunc et semper,* et in sæcula sæculórum. Amen.