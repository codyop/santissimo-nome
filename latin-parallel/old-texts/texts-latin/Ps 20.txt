Exáudiat te Dóminus in die tribulatiónis,* prótegat te nomen Dei Iacob.
Mittat tibi auxílium de sancto* et de Sion tueátur te.
Memor sit omnis sacrifícii tui* et holocáustum tuum pingue hábeat.
Tríbuat tibi secúndum cor tuum* et omne consílium tuum adímpleat.
Lætábimur in salutári tuo† et in nómine Dei nostri levábimus signa;* ímpleat Dóminus omnes petitiónes tuas.
Nunc cognóvi quóniam salvum fecit Dóminus christum suum: exaudívit illum de cælo sancto suo,* in virtútibus salútis déxteræ eius.
Hi in cúrribus et hi in equis,* nos autem nomen Dómini Dei nostri invocávimus.
Ipsi incurváti sunt et cecidérunt,* nos autem surréximus et erécti sumus.
Dómine, salvum fac regem,* et exáudi nos in die, qua invocavérimus te.
Glória Patri, et Fílio,* et Spirítui Sancto.
Sicut erat in princípio, et nunc et semper,* et in sæcula sæculórum. Amen.