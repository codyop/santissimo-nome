Voce mea ad Dóminum clamo,* voce mea ad Dóminum déprecor;
Effúndo in conspéctu eius lamentatiónem meam,* et tribulatiónem meam ante ipsum pronúntio.
Cum déficit in me spíritus meus,* tu nosti sémitas meas.
In via, qua ambulábam,* abscondérunt láqueum mihi.
Considerábam ad déxteram et vidébam,* et non erat qui cognósceret me.
Périit fuga a me,* et non est qui requírat ánimam meam.
Clamávi ad te, Dómine;† dixi: «Tu es refúgium meum,* pórtio mea in terra vivéntium.
Inténde ad deprecatiónem meam,* quia humiliátus sum nimis.
Líbera me a persequéntibus me,* quia confortáti sunt super me.
Educ de custódia ánimam meam* ad confiténdum nómini tuo;
Me circúmdabunt iusti,* cum retribúeris mihi».
Glória Patri, et Fílio, * et Spirítui Sancto.
Sicut erat in princípio, et nunc et semper, * et in sæcula sæculórum. Amen.