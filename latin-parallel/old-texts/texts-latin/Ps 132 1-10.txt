Meménto, Dómine, David* et omnis mansuetúdinis eius,
iurávit Dómino,* votum vovit Poténti Iacob:
«Non introíbo in tabernáculum domus meæ,* non ascéndam in lectum strati mei,
non dabo somnum óculis meis* et pálpebris meis dormitatiónem,
donec invéniam locum Dómino,* tabernáculum Poténti Iacob».
Ecce audívimus eam esse in Ephratha,* invénimus eam in campis Iaar.
Ingrediámur in tabernáculum eius,* adorémus ad scabéllum pedum eius.
Surge, Dómine, in réquiem tuam,* tu et arca fortitúdinis tuæ.
Sacerdótes tui induántur iustítiam,* et sancti tui exsúltent.
Propter David servum tuum* non avértas fáciem christi tui.
Glória Patri, et Fílio,* et Spirítui Sancto.
Sicut erat in princípio, et nunc et semper,* et in sæcula sæculórum. Amen.