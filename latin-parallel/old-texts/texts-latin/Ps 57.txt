Miserére mei, Deus, miserére mei,* quóniam in te cónfugit ánima mea;
Et in umbra alárum tuárum confúgiam,* donec tránseant insídiæ.
Clamábo ad Deum Altíssimum,* Deum, qui benefécit mihi.
Mittet de cælo et liberábit me;† dabit in oppróbrium conculcántes me.* Mittet Deus misericórdiam suam et veritátem suam.
Anima mea recúmbit in médio catulórum leónum* devorántium fílios hóminum.
Dentes eórum arma et sagíttæ* et lingua eórum gládius acútus.
Exaltáre super cælos, Deus,* super omnem terram glória tua.
Láqueum paravérunt pédibus meis,* et incurvávit se ánima mea;
Fodérunt ante fáciem meam fóveam,* et ipsi incidérunt in eam.
Parátum cor meum, Deus,† parátum cor meum;* cantábo et psalmum dicam.
Exsúrge, glória mea,† exsúrge, psaltérium et cíthara,* excitábo auróram.
Confitébor tibi in pópulis, Dómine,* et psalmum dicam tibi in natiónibus,
Quóniam magnificáta est usque ad cælos misericórdia tua* et usque ad nubes véritas tua.
Exaltáre super cælos, Deus,* super omnem terram glória tua.
Glória Patri, et Fílio,* et Spirítui Sancto.
Sicut erat in princípio, et nunc et semper,* et in sæcula sæculórum. Amen.